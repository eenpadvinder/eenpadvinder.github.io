---
title: Een bijzondere oudejaarsavond
date: 2018-08-01
categorie: column
verschijningsplaats: volzin
nummer: nr. 8 2018
tags: [aspocalyps]
---

Het einde van de wereld was uiteindelijk een verrassend feestelijk  gebeuren. Natuurlijk had je de mensen die vooral bezig waren zich af te  vragen of we dit allemaal niet hadden kunnen voorkomen. En er waren de  eindtijdprofeten met hun fanatieke volgelingen, dat is in zo’n situatie  nauwelijks te vermijden. Maar de meesten hadden in het licht van het  nogal definitieve karakter van het hele gebeuren een vrolijkheid in  zichzelf ontdekt die ze gedurende lange jaren diep hadden begraven onder  belangrijke zaken als werk en burgerlijke verantwoordelijkheid. Het  oranjecomité had de Voorstraat versierd met zoveel vlaggetjes dat de  komeet op sommige plekken volledig aan het zicht werd onttrokken. Tafels  en stoelen waren uit huiskamers naar de straten gesleept en gaven de  stad een Mediterraanse aanblik, verder versterkt door de etensgeuren die  de lucht vulden terwijl men zich voorbereidde op een wereldwijd laatste  avondmaal. Er werd gedronken, gerookt, gedanst.

Op initiatief van de burgemeester was er midden in de Voorstraat een  enorm gat gegraven waar met behulp van de brandweer een zwembad van was  gemaakt. De dikke vrouw van de burgemeester had onder luid gejoel het  eerste bommetje gemaakt vanaf de duikplank die uit de gevel van het  stadhuis stak. De pastoor was al enkele dagen door niemand gezien. Naar  verluid had een van de homo’s uit het stadje hem vlak na bekendmaking  van het nieuws met duivelshoorntjes op zijn hoofd gespot bij een van de  extravagante feesten die in de verschillende grote steden plaatsvonden.

De laatste uren hadden veel weg van een oudejaarsavond. Vanuit een  luidspreker werden de minuten afgeteld terwijl het licht van de komeet  steeds feller werd. De lucht kleurde magisch paars en oranje. Precies  zeven minuten voor de inslag zette iemand Billy Joel aan op de speaker.  De hele stad pakte elkaar bij de schouder en zong met tranen in de ogen:  we will all go down together. En in die laatste minuten was de wereld  eindelijk, voor heel even, één.