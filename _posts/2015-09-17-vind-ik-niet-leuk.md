---
title: Vind ik niet leuk
date: 2015-09-17T12:11:23+00:00
categorie: gedachten
tags:
  - social media
  - tech
verschijningsplaats: Een Padvinder
---
Eindelijk is het zover. De dag waar de mensheid al jaren naar uitkeek, de grootste onploffing van het internet sinds [Wrecking Ball](https://www.youtube.com/watch?v=My2FRPA3Gf8): Mark – die van de grijze shirts – heeft aangekondigd dat Facebook een dislike-knop gaat krijgen. De reden? 

*"Niet elk moment is een leuk moment."*

Als levend mens kan ik hier natuurlijk alleen maar mee instemmen. Het leven is niet alleen maar leuk. De eenzijdige 'kijk mij eens een leuk leven hebben'-cultuur van Facebook was zelfs een van de redenen dat ik het 'sociale netwerk' vaarwel zei. Luidt de uitspraak van Mark dan nu eindelijk de langverwachte ommekeer in? Zal het internet veranderen van een oppervlakkig narcistisch platform in een ontmoetingsruimte van medeleven en naastenliefde?

Ik betwijfel het. Over een paar maanden kun je iemand je medeleven tonen met één klik op het duimpje naar beneden. En dan kijken we vol nostalgie terug naar de tijd dat we tenminste nog de moeite namen om te typen: "Vind ik niet leuk."