---
title: Het land van de goden
date: 2018-09-01
categorie: column
verschijningsplaats: volzin
nummer: nr. 9 2018
tags: [confrontatie, eenzaamheid, goden, meditatie, stilstaan, zelfkennis]
---

Het is koud en zonnig in Asgard, het land van de goden, alsof het  altijd zo is, alsof de seizoenen op deze hoogte geen invloed hebben.  Onder mij drijven de wolken, daaronder de bomen en dieren. Nog verder  naar beneden zijn de campers met schreeuwerige kinderen en mannen met  bierbuiken op campingstoeltjes. Maar hierboven goddank niets van dat  alles. Slechts zon, stenen, ijs. Hier ontspringen de rivieren die  beneden machtige fjorden vormen, hier is de grond bedekt met  glinsterende mineralen, de botten van oerreus Ymir, de bouwstenen  waarmee de goden de aarde maakten. Het leven beneden, het geploeter van  de mensen, het lijkt vanaf hier niet meer dan een absurde droom.

Ik moet ineens denken aan mijn moeder die mij een paar dagen geleden  vroeg of ik mij alleen wel vermaak en voel een mengeling van boosheid en  onbegrip opborrelen. Waarom altijd die nadruk op mijn alleen-zijn? Het  is niet alsof ik niemand heb om mee op vakantie te gaan; ik heb de hele  zomer volgepland met vrienden, laat me lekker een paar dagen alleen  zijn! Het hele relaas speelt zich voor de zoveelste keer in mijn hoofd  af, eenmaal begonnen is het niet meer te stoppen. Er zit geen enkele  nieuwe gedachte tussen.

Dan voel ik een mildheid in mij opkomen; de woede is een klein kindje  en ik de vader die liefdevol toekijkt. Boos zijn op anderen is de  makkelijkste manier om niet bij jezelf naar binnen te hoeven kijken. En  achter de boosheid zie ik tot mijn verbazing wel degelijk eenzaamheid.  Ja, ik geniet van mijn vrijheid, maar mis soms ook iemand om bij thuis  te komen, om mijn diepste gevoelens mee te delen, om ’s avonds tegen aan  te kruipen. Het is voor het eerst dat ik dit gevoel durf aan te kijken,  hoe lang zit het daar al verscholen? Dan komt er een andere frustratie  bovendrijven: iemand zadelde mij op met extra werk – nét voor de  vakantie waar ik zo aan toe was. En nog voordat de denkbeeldige ruzie in  mijn hoofd begint, zie ik het ware gezicht van de frustratie: een  schreeuw om een beetje rust en ruimte in mijn leven. Dan is het hek van  de dam; iedere frustratie van de laatste tijd passeert de revue.

Als ik uren later om mij heen kijk, besef ik dat de lucht een stuk  zachter is geworden, om mij heen zie ik weer planten en vogels. Beneden  mij ligt het land van de mensen. Fluitend zet ik de afdaling in.