---
id: 35
title: '&#8220;Als je maar gaat stemmen&#8221;'
date: 2014-03-14T11:00:00+00:00
author: Jeroen Fierens
layout: post
guid: http://eenpadvinder.nl/als-je-maar-gaat-stemmen/
permalink: /?p=35
categories:
  - overige
---
**Zelden heb ik zo sterk getwijfeld aan de democratie als in de aanloop naar de komende gemeenteraadsverkiezingen. Ik denk dat lokale politiek erg belangrijk is en op veel gebieden (waaronder de verdeling van de zorg) veel effectiever kan zijn dan de landelijke. Dat gezegd hebbend: ik lach me kapot.**  Het begon een paar weken terug, toen in mijn *hometown* Vianen de eerste verkiezingsposters verschenen. De ene slogan (‘Samenwerken doe je samen’) was nog sterker dan de andere (‘Stem Goed Plaatselijk’, u mag zelf raden bij welke partij deze hoort). Ik vermoed dat er zeker een aantal partijbijeenkomsten en kratjes bier voor nodig waren om tot dergelijke geniale zinspelingen te komen. Wellicht ook een dartbord en blinddoek. Nee, [dat doen ze in Uden beter](/content/images/2015/09/posterrene.jpg). Ik was nog maar net bijgekomen van deze eerste confrontatie toen op internet [het campagnelied van Sint Anthonis Nu](https://www.youtube.com/watch?v=9_PRhDYHGVU) verscheen. De partij moet uren vrije tijd hebben gestoken in hun poging het partijprogramma te verzoenen met de wereldhit van Frans Duijts. En wederom veel kratten bier. De verkiezingen zijn vooralsnog in ieder geval erg goed voor de omzet van de lokale supermarkt.  ![Stem op een goeie Peer](/content/images/2015/09/posterrene.jpg)  Afgelopen zondag was ik in Vianen bij een debat met de lokale partijen. De avond duurde twee uur en kan samengevat worden in drie zinnen: “Ik sluit me aan bij [willekeurige andere partij]”, “Hoe wil je dat betalen?” en “Het maakt niet uit op wie je stemt, als je maar gaat stemmen”. Zelfs tijdens de laatste kans om kiezers te winnen, een pitch van één minuut, wist geen enkele partij zich te onderscheiden van andere. Als ik nog in Vianen had gewoond, zou ik blanco stemmen. Tenzij er iemand was geweest die had gezegd: “Eigenlijk gaat het allemaal wel prima met Vianen, de grote besluiten zijn de afgelopen jaren genomen en het maakt niet zoveel uit op wie je nu stemt.”  Dan Barneveld. De redactie van Volzin is hier gevestigd en elke dag loop ik op weg naar het kantoor langs de verkiezingsborden. ‘Zijn wie je bent’ staat op de poster van *Pro ’98.* Het lijkt net zo’n lege huls als ‘samenwerken doe je samen’, maar als je weet dat de SGP in Barneveld met acht zetels de grootste partij is, zie je dat hier meer achter zit dan een gezellig avondje brainstormen. *Pro ’98* is een samenwerking tussen Pro Barneveld en de lokale afdelingen van D66 en PvdA, samen goed voor zes zetels. ‘Zijn wie je bent’ gaat er in Barneveld om dat je op zondag niet alleen maar naar de kerk kunt, maar ook naar het zwembad. ‘Zijn wie je bent’ gaat over het bespreekbaar maken van seksuele diversiteit op scholen. ‘Beter voor elkaar’ is de slogan van de SGP. Goed gevonden, maar ik kan het niet helpen me af te vragen wie ‘elkaar’ dan is. Zonder democratie was dat in Barneveld waarschijnlijk nog steeds [de kleine elite oudere gelovige mannen in pak](http://barneveld.sgp.nl/Fractie) die nu aan het roer van de SGP staat.  Een koude rilling trekt langs m’n ruggengraat omhoog. Als ik hier zou wonen, wist ik het wel. M’n geloof in democratie is weer hersteld. Nu alleen nog bedenken op wie ik straks in Utrecht ga stemmen.  *Oorspronkelijk verschenen op http://www.volzin.nu/columns/item/420148-slogans-en-bier*