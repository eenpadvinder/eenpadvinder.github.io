---
id: 355
title: Land of the free
date: 2017-09-04T13:04:12+00:00
author: Jeroen Fierens
layout: revision
guid: http://eenpadvinder.nl/353-revision-v1/
permalink: /353-revision-v1/
uitgave:
  - nr. 8 2017
uitgave_url:
  - http://www.volzin.nu/magazine/eerdere-nummers/item/421291-volzin-2017-nummer-8
afbeelding:
  - ""
afbeelding_url:
  - ""
overige:
  - ""
---
Hippe westcoasters met grote koffiebekers in hun handen lopen langs de haven van San Francisco. Een haven is het eigenlijk nauwelijks nog te noemen; de havengebouwen worden gebruikt voor een _organic food market_ (inclusief enorme hamburgers), toeristische rondvaarten en een museum. Waar de rails lagen waarover de overzeese handel het land in vervoerd werd, ligt nu een brede boulevard waarover veel te grote auto’s rijden waar veel te harde hiphop uit klinkt. Overal is eten, drinken en vermaak. Een paar honderd meter verderop wordt de laatste hand gelegd aan de hoogste wolkenkrabber tot nu toe, tussen de vele toch al niet zo bescheiden modellen.

Het is onmogelijk door deze stad te lopen en niet een beetje meegezogen te worden in de belofte van grootsheid die zij uitstraalt, de belofte die over de eeuwen honderdduizenden hopend en dromend naar deze plek trok. De naar het westen trekkende kolonisten die hoopten op beter land, Amerikanen van alle rassen die hun stukje van de _American Dream_ kwamen opeisen tijdens de goudkoorts, migranten uit heel de wereld voor wie deze haven de eerste blik op het beloofde land was, de hippies die tijdens de _Summer of Love_ wereldvrede binnen handbereik zagen liggen. En vandaag zijn het de torens van de technologiebedrijven die schijnbaar tot in de hemel reiken en de American Dream voor een nieuwe generatie goudzoekers heel dichtbij brengt. 

Op _Independence Day_ sprak ik een jonge Afghaanse vader die paar jaar geleden met zijn 
gezin naar Amerika trok en zijn kinderen dankzij een baan bij een techbedrijf nu een goede toekomst kan geven. Kijkend naar het vuurwerk en de wapperende Amerikaanse vlaggen, omringd door Amerikanen in de meest uiteenlopende rassen, soorten en maten, kon ik mij Fukuyama’s _‘end of history’_ ineens heel goed voorstellen. Is _the American way of life_ niet het hoogst haalbare voor de mensheid, de ultieme vervulling van de menselijke potentie?

In de schaduw van de torens zie ik junkies en zwervers liggen. Meer dan ik als Nederlander 
ooit bij elkaar heb gezien. Sporadische monumenten herinneren aan de inheemse bevolking die moest wijken voor de goudkoorts. Een vrouw met een immense omvang loopt vol zelfvertrouwen over straat. _America,_ staat in grote letters op haar shirt, _land of the free._