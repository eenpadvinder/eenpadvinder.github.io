---
id: 110
title: '&#8220;Berlin Baby!&#8221;'
date: 2016-03-26T00:05:32+00:00
author: Jeroen Fierens
layout: revision
guid: http://eenpadvinder.nl/38-revision-v1/
permalink: /38-revision-v1/
---
We hadden uren aan de oever van de Spree gezeten met een paar halve liters Pilsator. Het was donker geworden in Berlijn. Toen we opstonden, waren onze benen gevoelloos en onze billen ijskoud geworden. Rillend gingen we op zoek naar een plek om op te warmen. De barvrouw vroeg wat we wilden drinken, ik vroeg om iets waar we het warm van zouden krijgen. Ze had wel Mexicana voor ons. Dat was eigenlijk gewoon Bloody Mary, maar die naam was niet alternatief genoeg voor deze plek. Ik voelde me er wel thuis. De barvrouw had blauw haar, de muren waren volgeplakt met anarchistische boodschappen en de enige andere bezoeker was een wat verlegen ogende jongen bedekt onder een onherkenbare chaos van leer, zwarte stof en zilverkleurige punten. Op de tap zat een sticker van een vuist die een hakenkruis kapot slaat met daaronder de tekst ‘Nazis raus!’ De punker naast ons werd nog aandoenlijker toen hij ons met een zwaar Frans accent begon te vertellen waarom hij van België naar Berlijn was verhuisd. Iets met ‘atmosphere’ enzo.  De dag ervoor hadden we op het Alexanderplatz een groepje duistere figuren met kale hoofden gezien die naar nazistisch klinkende marsmuziek luisterden. Ik vroeg de barvrouw of dat misschien neonazi’s waren geweest. Ook was ik wel benieuwd of het nazisme echt nog zo’n probleem is in Duitsland. Een betere vraag om de temperaturen te doen stijgen had ik niet kunnen stellen. Ze vertelde over de Nationalsozialistischer Untergrund, over de moorden op Turken, over hoe de regering faalt de daders te achterhalen en haar kop in het zand steekt. We deden nog een rondje Mexicana en de barvrouw schonk zichzelf een glaasje wodka in. Ze was inmiddels lekker op dreef en ging over op een ander blijkbaar favoriet onderwerp: hoe de rijken alles verpesten. Het begon met Kreuzberg, toen was Friedrichshain aan de beurt, en nu worden de Turken en creatieven ook al uit Neukölln verjaagd door de hotels en stijgende huizenprijzen.  De Belg was het blijkbaar niet zo eens met deze verandering van onderwerp en toen het gesprek even stil viel, zei hij tegen de barvrouw: “Heb je het gehoord? Ze hebben stickers van de NPD op de deur van Copy geplakt!” “Nee echt? Wat dom!” De NPD is volgens de punker een op de grens van het toelaatbare vorm van rechtsnationalisme. Vergelijkbaar met onze eigen NVU, om er nog maar eens een drieletterige afkorting tegenaan te gooien, de partij die dit jaar in drie gemeenten meedoet aan de gemeenteraadsverkiezingen en waarvan het partijprogramma begint met ‘Volksgenoten’. Copy – of misschien heb ik de naam verkeerd verstaan – is een leefgemeenschap van links-extremisten. De Belg lacht. “Als iemand ze dat had zien doen, waren ze ter plekke vermoord, dan waren ze echt dood geweest.” Hij straalt een fanatiek soort trots uit. Ik weet ineens niet meer wie ik enger vind, de vermeende neonazi’s op het plein of deze op het eerste gezicht sympathieke punker die lijkt te genieten bij de gedachte aan dode NPD’ers. De barvrouw gaat de kroeg sluiten, we helpen haar de krukken omgekeerd op de tafels zetten en krijgen nog een shotje Mexicana.  Als we weer buiten lopen, zie ik hoe om de hoek van de dönerzaak een man in pak wiet koopt van een dealer. Bij de deur van een Spätkauf krijgt een Turkse man een Turkstalige woedeaanval. Op straat speelt een jongen met een overstuurde versterker Simon & Garfunkel. Tegenover hem zit een zwerver met bordje: “Please help me buy beer and weed”. Op restanten van de Berlijnse muur staat in grote graffitiletters: “Berlin Baby!” Beter had ik het niet kunnen zeggen. Berlijn, je blijft me fascineren.  *Oorspronkelijk verschenen op http://www.volzin.nu/columns/item/420119-berlin-baby*