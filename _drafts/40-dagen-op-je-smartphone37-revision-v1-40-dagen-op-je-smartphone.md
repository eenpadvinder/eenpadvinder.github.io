---
id: 109
title: 40 dagen op je smartphone
date: 2016-03-26T00:05:32+00:00
author: Jeroen Fierens
layout: revision
guid: http://eenpadvinder.nl/37-revision-v1/
permalink: /37-revision-v1/
---
**De veertigdagentijd is hip. Vanuit het idee dat overvloed afleidt van de dingen die er echt toe doen in het leven, kiezen steeds meer mensen voor een wat soberder bestaan in de periode van Aswoensdag tot Pasen. Wat die soberheid precies inhoudt, verschilt van persoon tot persoon, de overvloed aan individualisme wordt over het algemeen niet aan de zijlijn geparkeerd tijdens de vastentijd. Zo drinkt een vriendin van me veertig dagen lang alleen maar water en thee – "lekker ontgiften" – en zweert een vriend voorlopig porno af.**  Als kind mochten m'n broertjes en ik zelf bedenken waar we thuis op zouden gaan vasten. Meestal was het snoep. Of toetjes ofzo. Op de eerste zondag van de veertigdagentijd kregen we dan een doe-het-zelf spaarpotje dat tot aan pasen op de kast zou staan. Op paaszondag mocht een van ons het uitpuilende kartonnen frutsel dan met een boel gerinkel legen in de melkbus in de kerk. Ik vond dat altijd heel stoer.  De groep achter de spaarpotjes is *Kerk in Actie.* En dit jaar komen ze met een aanvulling op het kartonnen potje. Vanuit de gedachte 'wat hip is, verdient een app' – of de officiële slogan: 'zoek de stilte, ontdek wat je beweegt' – presenteren ze de 40dagentijd-app. De app bestaat uit drie onderdelen: een dagelijkse bijbeltekst met korte overdenking, een wekker die je aanspoort wat eerder op te staan om een moment de stilte op te zoeken, en uiteraard een moderne versie van het spaarpotje: digitaal doneren aan *Kerk in Actie.* Alles ziet er gelikt uit en werkt goed. De app sluit goed aan op de moderne mens, voor wie het vasten in de praktijk toch vooral een aanvulling is op een toch al goed gevuld leven met bijbehorende gevulde agenda. De wekker vraagt slechts om 'een paar minuutjes eerder opstaan', maar 'later op de dag mag natuurlijk ook'. De bijbeltekst en overweging zijn in een minuut te lezen. En voor het doneren hoef je niet meer op zondag naar de kerk, je hoeft zelfs de app niet te verlaten.  Dat het idee wordt gewaardeerd, blijkt uit het feit dat de app vandaag op nummer 19 in de lijst van de beste nieuwkomers staat. *Kerk in Actie* slaagt er met dit initiatief in het vasten voor een groot publiek toegankelijk te maken. Wie echter verlangt naar diepgang en echt de stilte wil opzoeken, zal nog even verder moeten zoeken.  *Oorspronkelijk verschenen op http://www.volzin.nu/actueel/item/420144-40-dagen-op-je-smartphone*  *foto: http://redmatters.com/case/40-dagen-app/*