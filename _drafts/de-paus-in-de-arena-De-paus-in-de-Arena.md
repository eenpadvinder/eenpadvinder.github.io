---
id: 40
title: De paus in de Arena
date: 2014-02-06T11:00:00+00:00
author: Jeroen Fierens
layout: post
guid: http://eenpadvinder.nl/de-paus-in-de-arena/
permalink: /?p=40
categories:
  - overige
---
**“We gaan er als Nederlandse gelovigen voor zorgen dat de paus dit jaar naar Nederland komt.” De boodschap van de website www.pausnaarnederland.nl is duidelijk: als de bisschoppen er met elkaar niet uitkomen, dan moet het enthousiasme van de ‘gewone gelovige’ voldoende zijn om de heilige vader naar Nederland te laten komen. En dat enthousiasme is er, zo lijkt het, want hoewel de oproep nog maar drie dagen online staat, waren er vanochtend al ruim 1.200 digitale handtekeningen gezet. Ook Ad de Groot, voorzitter van Bezield Verband Utrecht en een van de initiatiefnemers, ontbreekt het niet aan enthousiasme.**  “Toen ik afgelopen weekend in *Trouw* las dat het pausbezoek geblokkeerd was, dacht ik: hier moeten we iets aan gaan doen! Mensen hunkeren ernaar om deze inspirerende man te ontmoeten. Toen we maandag de website uitprobeerden, hadden we binnen een uur al honderd reacties binnen, nog voordat we er bekendheid aan hadden gegeven. Het enthousiasme komt voor een deel van mensen die de kerk achter zich hebben gelaten. Zij voelen zich daar niet meer thuis, maar worden wel geïnspireerd door deze paus. Zijn persoonlijkheid is een belangrijke factor, niet alleen voor (rand)kerkelijken, maar voor mensen met de meest uiteenlopende achtergronden. Daarnaast geeft hij ook hoop voor de kerk in Nederland. Hij zorgt voor verbroedering, gemeenschappen die langzaam instorten worden weer bemoedigd, mensen zijn weer trots op hun kerk en willen erbij horen. Het gaat weer om geloven in plaats van over regeltjes en kerksluitingen.”  **Dat laatste sluit wel mooi aan op de doelen van Bezield Verband. Ook de concepttekst op de website getuigt met constructies als “het zorgwekkende proces dat zich hier voltrekt” van een bepaalde politieke kleur. Is deze oproep ook niet gewoon een mooie manier om uw eigen idealen uit te dragen?**  “Dat willen we absoluut voorkomen, het moet een hartstochtelijke oproep zijn vanuit alle lagen van de bevolking. Daarom wil ik graag ook zo snel mogelijk uit de schijnwerpers en zijn we druk bezig een nieuwe tekst te ontwikkelen. Links, rechts, conservatief, progressief, iedereen die wil dat de paus naar Nederland komt, moet zich in deze oproep kunnen vinden.”  **Toch kan ik me niet aan de indruk onttrekken dat u persoonlijk ontzettend veel hoop put uit het mogelijke bezoek, alsof de komst van de paus een soort wondermiddel is om een gebroken kerk te repareren.**  “Absoluut! Als hij nu in Nederland zou komen, zou hij een chaos aantreffen. De bisschoppen zullen moeten zorgen dat ze hun zaakjes op orde hebben, dat ze meer op één lijn zitten. Het gaat uiteindelijk niet om de hiërarchie van de kerk, maar om de lokale geloofsgemeenschappen, dat is ook hoe paus Franciscus erover denkt. Zijn geloofsenthousiasme staat haaks op de ideeën van mgr. Eijk. Als de gewone mensen er nu voor kunnen zorgen dat de paus naar Nederland komt, dan zullen de bisschoppen wel moeten volgen. Dan moet er wel verandering komen.”  **U hebt het steeds weer over dat enthousiasme. Ook op de site staat: “Wij garanderen de paus dat de ArenA overvol zal zitten en zal zinderen van enthousiasme.” Een stadion vol joelende mensen, zitten Nederlanders daar wel op te wachten?**  “Er zijn in Nederland vier miljoen geregistreerde katholieken, waarvan een groot deel niet meer in de kerk komt door de gure wind die daar momenteel waait. Paus Franciscus laat de mensen weer zien waar het in het geloof echt om draait, dat maakt ze enthousiast. Ik heb de afgelopen dagen ontzettend veel mooie reacties gelezen. Sommige mensen gaan al jaren niet meer naar de kerk, hoewel ze wel geloven; zij krijgen weer hoop. Zowel katholieken als protestanten hebben al laten weten dat ze bussen zullen huren om met de hele geloofsgemeenschap naar de Arena te komen. Dat is toch geweldig? Als André Hazes het voor elkaar krijgt, moet het met de paus zeker lukken.”  *Oorspronkelijk verschenen op http://www.volzin.nu/actueel/item/420112-de-paus-in-de-arena*