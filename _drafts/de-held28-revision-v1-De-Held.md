---
id: 105
title: De Held
date: 2016-03-26T00:05:29+00:00
author: Jeroen Fierens
layout: revision
guid: http://eenpadvinder.nl/28-revision-v1/
permalink: /28-revision-v1/
---
Zijn handen bewogen over de vochtige aarde die warm aanvoelde vergeleken met de frisse buitenlucht. Hij hield van de laatste dagen van de zomer. Had iemand hem gevraagd wat hij het allermooist vond, dan zou dat zijn antwoord zijn. De gouden zonnestralen en wolkenmassa’s die in brand lijken te staan. De bomen die het laatste beetje leven dat ze nog in zich hebben eruit persen, stralend als nooit te voren, terwijl hun eerste blaadjes stilletjes maar onmiskenbaar naar beneden dwarrelen. Maar niemand vroeg hem wat hij het allermooist vond.   “Moet je niet eens met je vrienden afspreken?” Dat wel.  Of: “Kun je niet beter een vakkenpakket kiezen waar je *wel* iets mee kunt?”  Of: “Zullen we *Kolonisten van Catan* doen?”   Maar nooit wat hij het allermooist vond.  Hij begreep niet waarom iedereen zich zo druk maakte over wat hij wel en vooral niet deed. Waarom iedereen altijd maar iets wilde doen, of wilde dat hij iets deed, of iets met hem wilde doen, of iets had willen doen, maar het niet had gedaan omdat ze al iets anders te doen hadden. Het ergst waren de zaterdagochtenden. Dan kwam zijn vader hem om kwart over tien wakker maken met de letterlijke woorden “ga eens iets doen!”  Als hij niet beter had geweten, was hij gaan geloven dat hij inderdaad nooit iets deed. Maar hij wist beter. Hij wandelde elke week bijvoorbeeld uren met de hond langs de Lek, het liefst als het een beetje regende. De modder onder zijn voeten, de koude druppels in z’n gezicht. Hij fietste graag door de weilanden naar school en weer terug naar huis over de dijk, met de wind tegen. Het liefst alleen, want dan kon hij heel hard meezingen met z’n discman.   > “Héé hallo, kijk me eens het gras zien groeien, en iedereen maar denken da’k niks dooee.”  En hij las boeken, met gemak vijf per week *(meer mocht hij niet per keer meenemen van de bieb, behalve wat saaie informatieboekjes, dus las hij die ook maar).*  Maar hij deed dus niets, verspilde zijn kostbare tijd door Harry Potter te lezen in plaats van studieboeken, verzamelde steentjes in plaats van geld en droomde van een bestaan als schrijver in plaats van een beroep waar je iets aan hebt.   Op de grond lag een eikel waar een klein felgroen puntje uit tevoorschijn kwam. Het zag er wat misplaatst uit tussen de warme uitgebluste nazomerkleuren, blasfemisch bijna. Maar daar leek het zich weinig van aan te trekken. Hij hield van dat beeld. De ongeremde levenskracht van nieuw leven. Klein, onwetend en groen, maar sterk genoeg om door de veilige maar beklemmende schil van de eikel te breken. Als iemand hem had gevraagd wat hij het allermooist vond, zou hij dat antwoorden.   *Verschenen in [Zindroom](http://eenpadvinder.nl/tag/zindroom/) nr. 1, jaargang 2014-2015*