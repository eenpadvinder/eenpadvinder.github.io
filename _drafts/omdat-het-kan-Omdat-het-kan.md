---
id: 21
title: Omdat het kan
date: 2015-06-26T10:00:00+00:00
author: Jeroen Fierens
layout: post
guid: http://eenpadvinder.nl/omdat-het-kan/
permalink: /?p=21
categories:
  - overige
---
Ik heb een voorliefde voor onthouding, ben dol op de vastentijd, want dan mag ik weer een tijdje zonder. Zonder wat, dat maakt me niet eens zoveel uit. Koffie, social media, porno. Ooit zelfs eens veertig dagen zonder orgasme. De oorsprong van deze liefde bevindt zich ergens tussen een wat vroeg optredende nostalgie en het oprechte besef dat ‘omdat het kan’ het grootste non-argument uit de recente geschiedenis van de mensheid is. Of positiever geformuleerd: de poëtische maar daarom niet minder ware redenering dat er geen vrijheid kan zijn zonder grenzen.  Niemand stond er van te kijken toen ik mijn smartphone inruilde voor de klassieke Nokia 3310 (en een maand later weer terugkrabbelde), toen ik mijn facebookprofiel verwijderde (en weer opnieuw aanmaakte, en weer verwijderde, deze keer voorgoed), of toen ik ruim een half jaar ‘nóóit meer’ alcohol dronk. Dat ik daarbij vaak weer op mijn besluit terugkom, is voor mij geen teken van zwakte (met uitzondering van het opgeven van mijn vegetariërschap), maar de voltooiing van een experiment. Zodra ik ergens te afhankelijk van word, wil ik mezelf vrijmaken, zien hoe het leven zonder is. Als dat bevalt, zet ik het voort. Maar als dat niet het geval is, is het snel gedaan met het experiment.  De afgelopen weken realiseer ik me steeds meer hoe afhankelijk ik ben van mijn computer, hoezeer ik me in mijn vrijheid beperkt voel omdat ik op elk moment veilig kan wegvluchten achter dat scherm. Talloze avonden verspil ik ermee _omdat het kan._ Wat zou ik met die tijd doen als ik geen computer had? Vrienden opzoeken? Eindelijk beginnen aan die enorme stapel boeken die ik nog wil lezen? Dat wordt mijn experiment, van deze zomer tot de volgende. Het zal niet heel handig zijn, maar als ik een computer nodig heb, is de universiteit maar een paar minuten fietsen. En als ik ’m niet nodig heb, staat hij niet uitdagend op m’n bureau te lonken met urenlang zinloos surfplezier.  Lange tijd was (en op veel plaatsen is dat nog steeds zo) vrijwel iedere technologische ontwikkeling een vooruitgang. Preciezer opereren, eenvoudiger communiceren. Het was goed _omdat het kon._ Nu kan er zoveel, kunnen we zo’n groot deel van ons leven uit handen geven, dat het tijd wordt om andere argumenten te verkennen, wat te denken van ‘omdat het het leven waardevol maakt?’