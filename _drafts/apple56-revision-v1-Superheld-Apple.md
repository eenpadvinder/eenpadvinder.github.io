---
id: 170
title: Superheld Apple
date: 2016-03-26T12:51:15+00:00
author: Jeroen Fierens
layout: revision
guid: http://eenpadvinder.nl/56-revision-v1/
permalink: /56-revision-v1/
uitgave:
  - nr. 4 2016
afbeelding:
  - Decal Guru
afbeelding_url:
  - http://thedecalguru.com/macbook-decals/superman-macbook-decal/
overige:
  - ""
---
<p class="inleiding" markdown="1">Sinds enkele maanden is er in de VS een opmerkelijke strijd gaande tussen Apple en de FBI. Deze begon met de eis van de FBI dat Apple een ‘achterdeur’ in de iPhone zou maken zodat versleutelde persoonlijke informatie tóch door de FBI gelezen kon worden. Apple begon hierop een openbaar offensief en stelde dat het hele punt van versleuteling juist is dat informatie niet te kraken valt; één achterdeur en je zet de sluizen wijd open, weg privacy. Al snel schaarden andere grote technologiebedrijven waaronder Google zich achter Apple.</p>

Wat mij fascineert in deze strijd is de vanzelfsprekendheid waarmee vrijwel iedereen, inclusief ikzelf, Apple’s kant kiest. De FBI is de oneerlijke schoolmeester die de hele klas tegen zich in het harnas heeft gejaagd en Apple is het vriendje dat onterecht moet nablijven. Maar waarom zouden we meer vertrouwen stellen in een bedrijf dat uiteindelijk om winst draait dan in een overheidsinstelling die als doel heeft haar burgers te beschermen?

Een van de (vele) oorzaken van deze houding is dat de overheid de technologische ontwikkelingen onvoldoende serieus neemt om zich er op een weloverwogen wijze toe te kunnen verhouden. De FBI stelt zich met deze eis bijvoorbeeld niet alleen onredelijk, maar ook onwetend en daardoor ongeloofwaardig op. En zijn geloofwaardigheid had al een flinke deuk opgelopen toen enkele jaren terug aan het licht kwam hoe hij in het geheim massaal het internetgebruik van burgers in de gaten houdt.

Hierdoor is echter ten onrechte het idee ontstaan dat grote technologiebedrijven de superhelden zijn die de burger tegen de privacyschendende ‘slechterikken’ van de overheid beschermen. Met name die andere reus, Google, heeft namelijk gewoon toegang tot de persoonlijke informatie van zijn gebruikers en gebruikt deze voor het eigen commercieel gewin.

Als Apple deze zaak wint, is dat in eerste instantie misschien een winst voor onze privacy, maar óók een symbolische overwinning van bedrijven op de overheid. Ik denk dat dat een onwenselijke stap is. Veel beter zou het zijn als overheden wereldwijd zich nu eindelijk eens serieus met de reeds enorme en nog altijd groeiende realiteit van de moderne technologie gaan bezighouden en niet in de laatste plaats met alle ethische vragen die daarbij komen kijken. De iPhone-zaak is nog maar het begin.