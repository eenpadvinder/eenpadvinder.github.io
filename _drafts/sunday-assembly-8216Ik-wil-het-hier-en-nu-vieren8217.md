---
id: 59
title: '&#8216;Ik wil het hier en nu vieren&#8217;'
date: 2014-10-24T09:00:16+00:00
author: Jeroen Fierens
layout: post
guid: http://eenpadvinder.nl/?p=59
permalink: /?p=59
categories:
  - overige
---
Met mijn haren gekamd, nette schoenen aan en uiteraard een rolletje pepermunt op zak, loop ik zondagavond wat onwennig _De Nieuwe Liefde_ in Amsterdam binnen voor de ‘dienst voor ongelovigen’. Onwennig, want ik weet niet zo goed wat ik me bij een dienst voor ongelovigen moet voorstellen. De naam prikkelt de verbeelding en in mijn fantasie zie ik een dominee die vanaf de kansel met donderende stem de darwinistische versie van het scheppingsverhaal voorleest aan een gemeente die hunkert naar verlossing van religieuze dogma’s.

## Zijn als een kind

De eerste vrolijke noten van de piano doen me opschrikken uit mijn droomwereld. _It’s a good enough day to love!_ zingt het koor uit volle borst. Het is geen gospellied, maar dat had het wel kunnen zijn. Ik begin vanzelf een beetje op m’n stoel te wiebelen en mijn buurvrouw probeert enthousiast de zaal aan het meeklappen te krijgen, wat haar pas lukt als we voor de allerlaatste keer het refrein zingen. Actrice en zangeres Koole, de organisator van de diensten, betreedt het podium en heet ons van harte welkom bij deze viering van het begin van de herfst. We blikken terug op een zomer die onverwacht zonder komkommernieuws, maar vol dramatische gebeurtenissen was. En we kijken vooruit naar de herfst, naar appeltaart en thee onder een dekentje op de bank. Verschillende liederen en poëtische teksten wisselen elkaar af en halverwege de dienst is er een overdenking door schrijfster Désanne van Brederode. In een poëtisch betoog spoort ze ons aan tot _Spieltrieb,_ tot zijn als een kind dat de herfst net zo fijn kan vinden als de zomer omdat het nog niet geleerd heeft dat je in de herfst depressief hoort te zijn, dat natte bladeren vies zijn en rotte appels stinken. Zijn als een kind, best een bijbels thema. Geen donderpreek vanaf de kansel dus, maar wel muziek, poëzie, bezinning, stilte, een overdenking en aan het einde van de dienst zelfs een soort ‘gebed’. Vanwaar deze behoefte van ‘ongelovigen’ om een ‘dienst’ te hebben? Waarom lezen ze niet gewoon een goed boek? Is het nostalgie die voortkomt uit het gemis van de geborgenheid van het (verloren) geloof of zit er meer achter? 

Ricky Koole: “Ik vind een kerkdienst prachtig, maar ik gelóóf gewoon niet. Dus dan denk je tijdens zo’n dienst: ‘Dit gaat niet over mij, ik kan me hier niet mee verbinden. Ik kan me niet verheugen op een hiernamaals, ik wil eigenlijk liever _nu,_ hier, vieren.’ De mensen die hier komen hebben denk ik diezelfde behoefte aan bezinning, aan samenzijn, aan mooie muziek. Even stilstaan en kijken: waar kom ik vandaan, waar ben ik nu, en wat wil ik, waar ga ik naartoe? Die behoefte zit in iedereen, of je nu gelooft of niet.” Om die reden koos Koole ook voor de vier seizoenen als ‘raamwerk’ voor de diensten. “Elk begin van een nieuw seizoen komen we bij elkaar om terug te blikken op wat het vorige seizoen ons gebracht heeft en vooruit te kijken naar het komende seizoen. De seizoenen zijn een niet-religieus kader dat daarbij meteen een aanknopingspunt biedt voor zingevende thema’s.” Hoewel het van buitenaf op een kerkdienst lijkt, heb ik eigenlijk geen enkel moment het gevoel dat ik ook daadwerkelijk bij een ‘dienst’ ben. Het is eerder een inspirerende literaire/muzikale theatervoorstelling met een bijzonder gevarieerd programma. Dat is niet raar, want volgens Koole kan theater hetzelfde met je doen als een kerkdienst: je staat even stil, wordt geraakt, door verhalen en muziek. Je kijkt even door de bril van iemand anders en krijgt daardoor misschien wel een ander perspectief op je eigen bestaan. En wie weet duik je deze herfst dan wel in een berg bladeren.

![Enthousiaste zingende mensen bij de Sunday Assembly](/content/images/2015/09/image-2.jpeg)

<p class=\"onderschrift\">De Sunday Assembly: 'evangelische atheïsten'<p>

## Evangelische atheïsten

Ricky Koole is niet de enige die seculiere kerkdiensten organiseert. Met nog steeds dat rolletje pepermunt in mijn broekzak bezoek ik de week erop de allereerste samenkomst van _Sunday Assembly Amsterdam._ Het in Londen begonnen fenomeen, dankzij de Britse media wereldwijd bekend geworden als ‘de atheïstenkerk’, lanceert die dag maar liefst vier _assemblies_ in Nederland. Anders dan in De Nieuwe Liefde, klappen we hier al met z’n allen mee voor we goed en wel zijn begonnen met zingen. Zodra de muziek losbarst, springen de twee _hosts_ (presentatoren) door de zaal en al snel slaat hun enthousiasme over op de bezoekers. Als je de dienst van Koole zou vergelijken met een vrijzinnige, wat intellectuele protestantse kerk, zou de Sunday Assembly een evangelische samenkomst zijn. Zonder evangelie dus. Er wordt keihard meegezongen (“Vals zingen mag!”), gedanst, geschreeuwd en gelachen. “Wat is er leuker dan één liedje? Twee liedjes!” brult landelijk coördinator en host Jan Willem van der Straten terwijl de band de eerste tonen van Queens _Don’t stop me now_ inzet.

De vergelijking met een kerk vindt hij niet storend. “We zijn een seculiere gemeenschap die samenkomt om het leven te vieren. Wat wij doen is nieuw, dat kennen mensen niet en dan is de kerk een goed referentiepunt.” Dat de Sunday Assembly veel van de kerk heeft geleend, is dan ook geen geheim: “We houden onze vieringen op zondagochtend, er is muziek, een inspirerende spreker, we doen vrijwilligerswerk, we hebben zelfs een collecte.” Toch dekt de bijnaam ‘atheïstenkerk’ de lading niet: “Wij zijn radicaal inclusief, dat wil zeggen dat iedereen welkom is, hoe verschillend ook. De verbinding staat bij ons centraal. Dat komt ook naar voren in onze drie pijlers: _Live better, help often, wonder more.”_ Die pijlers laten zien dat de Sunday Assembly méér is dan een feestelijke voort- zetting van de zaterdagnacht. “Dat het leuk is, wil niet zeggen dat we niet met iets serieus bezig zijn,” aldus Van der Straten. Het thema van deze eerste bijeenkomst is _Niets meer te bewijzen._ Marja Ruijterman, coach en schrijfster van een boek met dezelfde titel, vertelt uit haar persoonlijke en professionele ervaring over de drang tot bewijzen en de negatieve effecten die daarmee gepaard kunnen gaan. Ze geeft daarbij enkele praktische handvatten om minder te piekeren en meer te ‘zijn’, zoals ‘de plofadem’: diep inademen en dan met een plof uitademen om tot rust te komen. Na twee minuten stilte om na te denken vertelt bezoeker Toska over haar eigen ervaringen met het thema. Ze studeert aan het conservatorium en de drang zich te bewijzen is een wezenlijk deel van haar leven; het helpt haar om te worden wie ze wil zijn. Tegelijkertijd kan de druk ook te groot worden en de persoonlijke ontwikkeling en creativiteit in de weg staan. De kunst is het vinden van een balans.

## Het kind en het badwater

Het idee achter deze diensten – dat religie waardevol is, ook wanneer je niet gelooft – is ook de boodschap van filosoof Alain de Botton, bekend van onder meer de TED-Talk ‘Atheism 2.0’ en zijn boek _Religie voor atheïsten._ Je zou zijn denken over religie kunnen samenvatten met het gezegde ‘We hebben het kind met het badwater weggegooid’: in onze ijver onszelf te bevrijden van de beklemmende en dogma- tische invloed van het geloof op ons leven hebben we alles wat maar naar religie riekt – dus ook de waardevolle aspecten – de deur gewezen. De Botton wil die waardevolle aspecten uit het domein van de godsdiensten bevrijden en weer voor iedereen beschikbaar maken. Gerko Tempelman, oprichter van de _Kerk voor Atheïsten (+ agnosten + de rest van ons),_ herkent deze beschrijving van de samenleving. Nieuwsgierig naar de gaten die de kerk heeft achtergelaten in een postreligieuze maatschappij, begon hij zijn eigen ‘atheïstenkerk’ in Amsterdam. Anders dan bij de eerdergenoemde diensten het geval is, koos hij er echter voor de traditionele vorm van een dienst te vermijden en het gesprek aan te gaan op een laagdrempelige plaats, namelijk in de kroeg. Hij merkte dat er vooral een behoefte is aan gemeenschap en aan bezinning, het liefst een combinatie van die twee. In een samenleving waarin de kerk vanzelfsprekend is, kun je met je levensvragen terecht in de kerk of bij de dominee of pastoor, maar in een postreligieuze samenleving mist zo’n plaats. 

Die bezinning en gemeenschap is inderdaad wat veel van de bezoekers van seculiere diensten trekt. Janniek en Len (beide 41), vaste bezoekers van de diensten van Ricky Koole, vertellen me dat ze zich telkens weer ‘opgeladen’ en ‘gevoed’ voelen. De samenleving is hard en individualistisch, maar tijdens de dienst voel je je verbonden met elkaar, staat de liefde centraal. Die sfeer blijft, ook na de dienst. Je kunt weer even vooruit, je bent niet alleen. Ook Beatrijs is vier keer per jaar van de partij, samen met haar man en zoons. In het samen zingen en stil zijn is er voor haar een sterke ervaring van samen mens zijn. Dat gemeenschappelijke ervaar ik ook bij de borrel achteraf. De meeste bezoekers komen uit Amsterdam en zijn hier terechtgekomen via bekenden. Ik heb bijna het gevoel bij het zondagse koffiedrinken-na-de-dienst van mijn eigen kerk beland te zijn. Alleen kost de koffie hier € 2,30. Hoewel de bezoekers over het algemeen enthousiast zijn, is er uiteraard ook kritiek. Interessant genoeg komt deze vaak niet uit religieuze hoek. Bezoeker Jan Willem: “Gelovigen begrijpen maar al te goed dat het belangrijk is om samen te komen, om plezier te maken, te zingen en te bezinnen. Het zijn de atheïsten die kritiek hebben. Blijkbaar is de manier waarop wij niet in God geloven niet de juiste manier om niet in God te geloven.”

## Ademruimte

Terwijl ik langs de Amsterdamse grachten terug naar het station loop, nog bruisend van de energie die de Sunday Assembly me heeft gegeven, merk ik dat ik iets mis. Is het God? Ik geloof niet in God als een handelende entiteit die een relatie met de mensen wil aangaan en ook niet dat Jezus van me houdt, zoals de mevrouw voor het Centraal Station me toeschreeuwt. Toch houd ik van dat woordje: _God._ Omdat – behalve de schreeuwende mevrouw dus – niemand weet wie of wat God precies is, biedt het woord ruimte. De psalmen in een taal die zelfs mijn opa niet meer verstaat, de liturgie die gevolgd wordt omdat dat nu eenmaal al eeuwen zo gebeurt en niet omdat we het zelf zo geniaal hebben bedacht, de taal van God biedt ruimte. Ruimte voor leegte, voor dankbaarheid, voor niet-weten en niet-kunnen, voor het besef dat we niet alles in de hand hebben en in ultieme zin geen idee hebben hoe het leven nou eigenlijk in elkaar zit. In een wereld waar we onszelf eindeloos moeten ontwikkelen en persoonlijk verantwoordelijk zijn voor het slagen van het eigen leven, is zulke ruimte een verademing. Door God uit de dienst te laten, laat je ook die ademruimte eruit. De leegte wordt afgedekt met boeiende woorden en prachtige muziek. Je wordt geïnspireerd en ervaart saamhorigheid. Je wilt het anders, beter doen, gaat wat van je leven maken, maar daaronder blijft de onbenoemde leegte. Misschien ga ik volgende week zondag maar weer eens naar de kerk. Met God. En m’n rolletje pepermunt.

---

Verschenen in Volzin nr. 10, 2014