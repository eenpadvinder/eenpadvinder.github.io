---
id: 19
title: Faraodag
date: 2015-04-24T10:00:00+00:00
author: Jeroen Fierens
layout: post
guid: http://eenpadvinder.nl/untitled-farao/
permalink: /?p=19
categories:
  - overige
---
Ik was niet in Nederland toen het Koningslied uitkwam. De eerste keer dat ik het hoorde was pas weken later, toen een overenthousiast duo het met overdreven uithalen aan mij voordroeg. _De W van Willem._ Het was verschrikkelijk. En ik realiseerde me met een brok in m’n keel hoe jammer ik het vond dat ik alle gekte rondom de troonswisseling gemist had.  Vorige maand kroonde Arjen Lubach zichzelf in zijn show tot Farao der Nederlanden en lanceerde een burgerinitiatief om hiervoor officiële erkenning te krijgen. In dat initiatief pleit hij onder meer voor het invoeren van zijn verjaardag als nationale feestdag en het neerleggen van de ministeriële verantwoordelijkheid voor de farao bij Sven Kockelmann.  De actie deed me denken aan de satirische brief van Bobby Henderson aan de staat Kansas in 2005. De staat had zojuist besloten dat scholen voortaan ook _intelligent design_ moesten onderwijzen en Henderson pleitte in zijn brief voor het toevoegen van het Vliegend Spaghettimonster aan het lesprogramma. In de semiwetenschappelijke stijl van de creationisten beschrijft hij hoe de wereldwijde afname in piraten samenhangt met een toename in natuurrampen en hoe het opperwezen wetenschappelijke resultaten beïnvloed om niet ontdekt te worden. Wie de brief nooit heeft gelezen raad ik ‘m zeker aan, hij is hilarisch.  Farao Lubach en pastapastoor Henderson houden de samenleving een spiegel voor. Ze nemen een vanzelfsprekend gebruik/idee, vervangen de essentiële onderdelen door iets belachelijks, en zetten de werkelijkheid zo in een nieuw perspectief.  De kracht en tegelijkertijd beperking van deze spiegels is dat ze een complex fenomeen reduceren tot de logica ervan. En omdat religie en het koningshuis niet logisch zijn, worden ze vervolgens al snel in hun geheel afgedaan als onzin. Dat is jammer, want zin heeft helemaal niet zoveel te maken met logica. Oud en Nieuw wordt ook niet meteen minder waard omdat onze kalender ‘maar’ een romeins verzinsel is.  In de oorlog waren de toespraken van de majesteit een baken van hoop, vandaag zijn ze een reden om met uitgeveegde schmink op onze wangen en bier in onze magen door Utrecht te slenteren en ons diep van binnen een heel klein beetje trots Nederlander te voelen. Daar is weinig rationeels aan, maar ik zou het voor geen faraodag willen missen.