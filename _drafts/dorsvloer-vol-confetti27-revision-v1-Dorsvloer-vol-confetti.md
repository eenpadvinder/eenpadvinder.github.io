---
id: 94
title: Dorsvloer vol confetti
date: 2016-03-26T00:05:25+00:00
author: Jeroen Fierens
layout: revision
guid: http://eenpadvinder.nl/27-revision-v1/
permalink: /27-revision-v1/
---
*In de categorie niet-per-se-nieuwe-Nederlandse-film-die-je-toch-echt-een-keer-moet-gaan-zien*  Gefrustreerde vrijgevochten kinderen uit strenggelovige nesten kennen we genoeg in de Nederlandse literatuur, maar na het lezen van *Knielen op een bed violen* voelde ik me zo ellendig dat mijn behoefte op dat gebied ook meteen voor de rest van mijn leven verzadigd was. De omschrijving van *Dorsvloer vol confetti* op de website van de bioscoop maakte me in eerste instantie dan ook niet meteen enthousiast: “Uitverkoren zijn, dat is het belangrijkste levensdoel in het streng-gelovige milieu van Katelijne.” Toch werd ik naar de bioscoop getrokken. Was het door de poster, waarop moeder en dochter beide een andere kant op kijken, moeder boos en streng, dochter genietend van de zon? Of was het door de volgende zin van de omschrijving: “Maar voor haar zijn lezen en verhalen nog veel belangrijker”? Hoe dan ook, mijn aandacht was getrokken. En werd beantwoord. Stel je een soort kruising voor tussen *Knielen op een bed violen* en *Amélie:* Enerzijds is er de beklemmende wereld van het strenge gereformeerde geloof, van tantes die op de begrafenis van de sympathieke opa openlijk betwijfelen of hij wel uitverkoren is (hij ging immers nogal vrij met de regels om). Anderzijds is er Katelijne, een vrolijk kind dat geniet van de kleine dingen en overstroomt van de fantasie. In plaats van tegen de tralies te schoppen en bijbels te verbranden, vindt ze haar eigen wegen om het zware leven binnen de gevangenis voor zichzelf, de mensen om haar heen, en de kijker een heel klein beetje vrolijker en lichter te maken. In een indrukwekkende scène stort oma haar hart bij Katelijne uit over haar angst dat opa verkeerd terecht is gekomen. Katelijne vertelt dan een fantasievol verhaal over hoe zij en opa een keer aan een verkeersongeluk zijn ontkomen door een teken van God. *Dorsvloer vol confetti* is een klein verhaal van een klein meisje, een verhaal waarin eigenlijk heel weinig gebeurt, maar dat je toch niet zomaar meer loslaat.  *Verschenen in [Zindroom](http://eenpadvinder.nl/tag/zindroom/) nr. 3, jaargang 2014-2015*