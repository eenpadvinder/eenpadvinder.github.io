---
id: 207
title: Over een padvinder
date: 2016-03-26T14:30:03+00:00
author: Jeroen Fierens
layout: revision
guid: http://eenpadvinder.nl/203-revision-v1/
permalink: /203-revision-v1/
---
Op 4 juni 2008 werd [Een Padvinder](http://eenpadvinder.nl/een-padvinder/) geboren. Ik vond het zo’n mooi beeld, dat ik meteen eenpadvinder.nl registreerde. Het werd niet mijn eerste en zeker niet mijn laatste site. In maart 2006, ruim twee jaar eerder, was ik begonnen met [joener.web-log.nl](http://eenpadvinder.nl/verschijningsplaats/joener-web-log-nl/), die in augustus 2007 moest wijken voor mijn eerste volledig zelfgebouwde site, een zijprojectje van de informaticalessen op de middelbare school. Hoewel het adres sinds 2008 hetzelfde bleef, hielden de sites die ik erop bouwde het meestal maar een paar maanden vol voor ik weer met een véél beter (en zelden afgemaakt) idee kwam. Tussendoor was er nog [een reisblog](http://jeroenfierens.reismee.nl/) en schreef ik sommige posts alleen op Hyves of Facebook. Kortom: het was één grote chaos om alle teksten bij elkaar te brengen en ik heb lang niet alles kunnen terugvinden.

Toch wordt er in de chaos ook een rode draad zichtbaar: een geraakt zijn door eenvoudige dingen – een lied, een scheet, een onweersbui – en eindeloze gedachten over de grotere en complexere dingen: de zin van het bestaan, God, mijn plaats in de wereld. En boven alles is er de liefde voor woorden, woorden die op magische wijze ideeën uitdrukken, emoties oproepen, verwondering overbrengen. Mooie woorden, vieze woorden, diepe woorden, verdrietige woorden. Woorden die je wilt zingen als je langs de uiterwaarden fietst, woorden die je alleen maar heel zachtjes kunt fluisteren of liever zelfs helemaal niet uitspreekt, woorden waar je je dood voor schaamt.

Negen jaar na het begin van ‘Joener’ zijn die woorden er nog steeds. Ze zijn in beweging, veranderen met de jaren, worden soms zelfs gepubliceerd. En nog altijd deel ik ze graag met jou, in de hoop dat je een stukje met me mee wilt lopen door dit wonderlijke leven.