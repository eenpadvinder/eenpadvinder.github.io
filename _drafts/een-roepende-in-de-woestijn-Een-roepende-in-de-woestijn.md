---
id: 34
title: Een roepende in de woestijn
date: 2014-03-24T11:00:00+00:00
author: Jeroen Fierens
layout: post
guid: http://eenpadvinder.nl/een-roepende-in-de-woestijn/
permalink: /?p=34
categories:
  - overige
---
“God haat flikkers!” riep Fred Phelps een leven lang. Vorige week overleed hij, een kerk achterlatend die zijn haatdragende boodschap nog altijd even fanatiek verkondigt. Niet alleen homo’s kunnen volgens de Westboro Baptist Church rekenen op Gods toorn: ook soldaten, Obama, joden en katholieken zullen eeuwig branden in de hel. Eigenlijk heel Amerika. En de rest van de wereld.  Ondanks zijn Poetin-achtige charisma en wereldwijde bekendheid wist hij maar weinig mensen enthousiast te krijgen voor zijn boodschap: in 2011 beweerde de kerk 40 volgelingen te hebben, waarvan het grootste deel waarschijnlijk bestond uit Phelps’ eigen nageslacht. Overal waar het clubje met de herkenbare felgekleurde protestborden verschijnt, vult de overzijde van de straat zich met christenen, soldaten, moslims, homo’s, studenten en huisvrouwen die zij aan zij hun geloof in de liefde verkondigen. Ik ontmoette ooit een meisje die studeerde aan een universiteit die als progressief bekendstaat. De WBC had uiteraard ook deze ‘fag university’ met een bezoek vereerd. De universiteit had zich voorbereid door een groot digitaal bord neer te zetten die bijhield hoelang het protest duurde. Voor elke minuut werd honderd dollar gedoneerd aan een stichting die zich inzet voor homorechten.  Hoewel ik het een geniaal verhaal vond, begon ik me af te vragen wat de zin van een dergelijke actie is. De WBC wordt toch niet serieus genomen, dus zo’n tegenprotest zal niemand van gedachten doen veranderen. Het is hooguit een manier om je eigen positie en identiteit te verstevigen. De kerkleden worden in hun overtuiging gesterkt als voor hun neus homostelletjes met elkaar gaan zoenen en de anti-WBC’ers kunnen zichzelf op de borst kloppen dat ze geloven in mooie dingen als liefde en vrede.  “Minder Marrokanen!” Riep Geert Wilders vorige week. De massale verontwaardiging die dat opriep, doet me denken aan de woede die de WBC zich met elke protestactie weer op de hals weet te halen. Van communist tot PVV-raadslid, iedereen buitelt over elkaar heen om te laten zien hoe verontwaardigd ze wel niet zijn. Want, zo meent men, Wilders is een grens over gegaan en we kunnen niet langer stilzwijgend toekijken. En dus roepen we op Twitter iets over [“Volkert waar ben je”](https://twitter.com/thijsromer/status/446574714111406081). Of we doen alsof Wilders een debiel is die geen idee heeft waar hij het over heeft, graag gecombineerd met elitair taalgebruik (met als hoogtepunt [‘ordinair’ met Randstad-R](https://twitter.com/FemkeHalsema/status/446393365815644160), ja jij, Femke) of grapjes over Limburg.  Maar Geert is geen Fred, geen roepende in de woestijn. De Hond [peilde gisteren](http://politiek.blog.nl/peilingen/2014/03/23/peiling-de-hond-pvv-verliest-vijf-zetels) dat nog altijd 15% van de bevolking achter Wilders staat. Dat zijn bijna twee miljoen kiesgerechtigden. Twee miljoen Nederlanders vinden blijkbaar dat er minder Marokkanen moeten zijn in Nederland. Twee miljoen Nederlanders zijn sinds vorige week wéér bevestigd in hun ideeën dat de ‘linkse elite’ schijt aan ze heeft. Twee miljoen Nederlanders hebben angst voor de gevolgen van migratie. Fred wist veertig aanhangers te verzamelen tegenover 314 miljoen tegenstanders. Geert daarentegen verdeelt de samenleving in twee miljoen aanhangers tegenover tien miljoen tegenstanders.  De Wilderswoede is terecht: Wilders sluit mensen op basis van één kenmerk – hun (indirecte) afkomst – buiten, hij creëert een kloof in de samenleving en maakt deze groter en groter. Wie oprecht geïnteresseerd is in een oplossing, blijft echter niet hangen in die woede en heeft het al helemaal niet nodig Wilders (en daarmee twee miljoen Nederlanders) belachelijk te maken om zijn eigen imago op te poetsen met politieke correctheid. Daarmee maak je de kloof alleen maar dieper. De echte helden zijn niet de schreeuwerige twitteraars, maar de ouders die hun kinderen niet naar die elitaire blanke school sturen, de hardwerkende taalmaatjes, de buurtcomités, de jongetjes die samen op straat voetballen, de bedrijven waar de receptioniste gewoon de telefoon mag opnemen met “u spreekt met Karima”, de dochter die haar angstige moeder uit haar isolement trekt. Zij bouwen bruggen over de kloof, zodat Geert straks net als Fred hopelijk niet meer is dan een roepende in de woestijn.  *Oorspronkelijk gepubliceerd op http://www.volzin.nu/columns/item/420152-een-roepende-in-de-woestijn*