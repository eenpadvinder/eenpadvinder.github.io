---
id: 111
title: Het eenvoudige leven van Dong
date: 2016-03-26T00:05:33+00:00
author: Jeroen Fierens
layout: revision
guid: http://eenpadvinder.nl/39-revision-v1/
permalink: /39-revision-v1/
---
**Afgelopen week had ook ik de eer het wereldberoemde vogeltje Flappy Bird te ontmoeten. Net als tientallen miljoenen andere gebruikers overigens. Het was geen goede eerste onmoeting, nog voor het eerste obstakel had ik mijn nieuwe vriend al laten neerstorten. Na een pijnlijk steile snoekduik belandde hij met een luide plof met zijn snavel in het zand.**   Flappy Bird is een eenvoudig vormgegeven en ontzettend frustrerend spelletje voor op je telefoon waarmee je door op je scherm te tikken een fladderend vogeltje tussen obstakels door moet manoeuvreren. Gewoonlijk speel ik eigenlijk nooit spelletjes op mijn telefoon, maar door de enorme hoeveelheid aandacht die het vogeltje kreeg, kon ik het deze keer niet laten. In de App Store waren de reacties unaniem negatief, waarbij opviel dat het spelletje blijkbaar dermate frustrerend was dat menigeen zijn telefoon uit het raam had gegooid of door de wc had gespoeld. Het flapperende vogeltje werd pas echt wereldnieuws toen de maker van het spel afgelopen weekend bekend maakte dat hij het niet meer trok en Flappy Bird offline zou halen. Hij zou op dat moment zo’n 50.000 dollar per dag verdiend hebben met de advertenties in het spelletje.  De reacties waren overweldigend en liepen over van onbegrip. Sinds de dominomus in 2005 was de wereld niet meer zo geshockeerd geweest door een klein vogeltje. Succes is toch alleen maar goed? Waarom zou je dat opgeven? Waarom zou je al die inkomsten aan je neus voorbij laten gaan? Waarom zou je ons dit geweldige frustrerende spelletje ontnemen? Zijn motivatie bleek even eenvoudig als onbegrijpelijk. Eerder die dag had hij op twitter gezet:   >“I can call 'Flappy Bird' is a success of mine. But it also ruins my simple life. So now I hate it.”   Dat was het. Geen hoogdravendheid, geen juridische kwesties, gewoon een eenvoudige zelfstandige spelletjesmaker die geen behoefte heeft aan rijkdom en wereldfaam. De wereld geloofde daar uiteraard weinig van. ‘Een publiciteitsstunt’ riep iemand. ‘Hij is aangeklaagd voor patentschending’ riep de volgende. In een kort interview met Forbes bevestigde de Vietnamese Dong Nguyen echter zijn goede bedoelingen. Het spelletje was bedoeld als tijdverdrijf als je een paar minuten niets te doen had. In plaats daarvan is het voor veel mensen een verslaving geworden. Dat trok hij niet meer, hij kon ’s nachts niet in slaap komen en voelde zich schuldig over alle frustratie die het spelletje had veroorzaakt. Flappy Bird de nek omdraaien leek hem de enige oplossing, en daar staat hij nog steeds achter.  Ik ben wel fan van Dong. Terwijl de hele wereld roept dat meer beter is, neemt Dong genoegen met genoeg. Hij vindt het gewoon leuk om spelletjes te maken, heeft helemaal geen zin in al het gedoe dat bij beroemdheid en rijkdom komt kijken. Hij wilde niemand frustreren. Ik zie hem al zitten op de zolderkamer in het kleine huisje van zijn familie. Beneden zit zijn moeder tegen zijn dove oma te mopperen dat haar zoon altijd maar achter de computer zit, dat het tijd wordt dat hij eens van z’n luie kont af komt en geld gaat verdienen. Oma knikt instemmend, ze vindt ook dat de mango’s een beetje zuur zijn voor de tijd van het jaar. Op dat moment trekt Dong de stekker uit Flappy Bird. De hele wereld valt over hem heen, maar Dong glimlacht: hij heeft zijn leven terug.  Ik kan het nog niet over mijn hart verkrijgen het fladderende vogeltje van mijn telefoon te verwijderen. Maar ik hou de maker in ere. Ik raak niet verslaafd of gefrustreerd. Gisteren nog verhoogde ik mijn highscore naar 14. Tijdens het poepen, zoals Dong het gewild zou hebben.  *Oorspronkelijk verschenen op http://www.volzin.nu/columns/item/420109-het-eenvoudige-leven-van-dong*