---
id: 362
title: Dan maar een biertje minder
date: 2017-09-04T14:11:08+00:00
author: Jeroen Fierens
layout: post
guid: http://eenpadvinder.nl/?p=362
permalink: /?p=362
uitgave:
  - ""
uitgave_url:
  - http://winkel.genoeg.nl/magazines/1111--magazine-genoeg.html
afbeelding:
  - ""
afbeelding_url:
  - ""
overige:
  - ""
categories:
  - overige
---
**Lies (25) woont samen met haar vriend in ’s-Hertogenbosch. Ze werkt parttime in een biologische supermarkt en is daarnaast vaak te vinden op festivals en culturele evenementen.**

‘In mijn puberteit dacht ik: later wil ik een goede baan en geld verdienen. Daarom ben ik niet naar de kunstacademie maar naar de universiteit gegaan om cultuurwetenschappen te studeren. Ik ontdekte echter al snel dat dat niet is wat ik wil. Het leven op de universiteit staat zó ver af van wat voor mij het echte leven is. Cultuur roept van alles bij je op, laat je boven jezelf uitstijgen. Dat samen kunnen ervaren vind ik prachtig! Als je dat wetenschappelijk benadert maak je het allemaal veel te abstract, te beperkt. Daarom besloot ik na de bachelor niet verder te studeren en mijn leven anders in te richten.

Ik heb veel geluk gehad dat ik toen in de biologische winkel aan de slag kon. Ik zie het inmiddels echt als mijn thuis, een tweede familie. Ik werk bewust maar twintig uur in de week. Daarmee verdien ik genoeg om alles te kunnen doen wat ik wil én houd ik voldoende tijd over om allerlei projecten op te pakken die ik belangrijk of interessant vind, bijvoorbeeld als vrijwilliger meehelpen bij festivals of lokale culturele evenementen.

Natuurlijk moet ik ook weleens iets laten. Ik zou heel graag een busje willen hebben, maar dat kan ik gewoon niet betalen; ik kan niet altijd ver op vakantie en ik heb al jaren een camera die eigenlijk niet meer mee kan. Maar ik vind het het niet waard om daarvoor meer te gaan werken. Als ik dan een nieuwe camera heb, wil ik daarna wéér iets nieuws, dan blijf je bezig.

Overigens betekent dat niet dat ik iets tegen spullen heb. Elke dinsdag ga ik naar de tweedehandswinkel, dat vind ik het allerleukste van de hele wereld. Tweedehands winkelen heeft zoveel voordelen. Het is goedkoop, er is altijd iets nieuws te vinden, je recyclet en het is origineel: je koopt altijd iets met een verhaal. Waarom zou je iets nieuws kopen als je iets kunt opmaken wat er toch al is?

Iets waar ik nooit op zal bezuinigen zijn concerten, festivals of een kroegje pakken met vrienden. Daar word ik zó blij van. Als ik weinig geld heb drink ik maar een biertje minder, als ik maar kan gaan. Tijd is mij zoveel meer waard dan geld!’

## Tips

### Besparen is simpel

Minder uitgeven hoeft niet ingewikkeld te zijn. Ik heb bijvoorbeeld een heel goedkoop telefoonabonnement, daar bespaar je ongemerkt al snel een paar tientjes per maand mee.

### Tweedehands winkelen

Je spullen bij de tweedehandswinkel kopen is niet alleen veel goedkoper, het is ook veel leuker!

### Zelf maken

Met een beetje creativiteit kun je van oude dingen weer iets nieuws maken. Samen met mijn moeder maak ik bijvoorbeeld ‘festivalsjaals’ door capuchons aan oude sjaals te maken. Die verkopen we dan weer via internet.

### Ruilen en weggeven

Spullen weggeven is heel leuk om te doen. En vaak krijg je er op een of andere manier ook weer iets voor terug.

### Delen

Wat ik zelf een eyeopener vond, was het delen van boodschappen. Je kunt dan heel bewust inkopen op wat je gaat gebruiken. Als ik bijvoorbeeld maar een halve bleekselderij nodig heb, koop ik die samen met een vriendin. Dat scheelt de helft en je hoeft niets weg te gooien.